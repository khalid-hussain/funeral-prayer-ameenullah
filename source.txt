---
title: د جنازې دلمونځ مسنونه طريقه أو دعاګانې
author: الشيخ أبو محمد أمين الله البشوري
lang: ps
dir: rtl
---

# المقدمة

﷽

الحمد لله رب العالمین والصلاة والسلام علی خاتم الانبياء والمرسلين محمد وآله وأصحابه أجمعين. أما بعد:

په ټولو نعمتونو کښي د الله تعالی مغفرت لوی نعمت دی، نبي علیه السلام ته الله تعالی فرمائی: ﴿لِیَغفِرَ لَكَ اللهُ مَا تَقَدَّمَ مِنْ ذَنْبِكَ وَمَاتَأَخَّرَ﴾ نو د مغفرت اسباب لټول ضروري دی، دمغفرت او بخښنې ډیر اسباب دي، یو عالم یوسل او پنځوس (۱۵۰) سبیونه جمع کړي دي، چې په هغه کښې یو مهم او ضروري سبب په مسلمان مړي باندې جنازه کول دي، خو دا جنازه هله سبب د مغفرت ګرځي چې په درې شرطونو باندې وکړای شي:

1. اول شرط: دا دی چې جنازه کوونکی به مسلمان وي چي هیڅ قسم شرک به پکښې نه وي.

2. دوهم شرط: دا دی چې د ټولو جنازه کوونکو به د سفارش اراده وي، مخ ملازي لپاره به جنازه نه کوي، بلکه غرض به ئې دا وي چې دا مړی الله تعالی معاف کړي، یعني د مړي خیر خواه وي.

3. دریم شرط: دا دی چې جنازه به د نبي علیه السلام په طریقه سره وي، چې دا طریقه وروسته ذکر کیږي. پدې شرایطو باندې دلیل دا حدیث شریف دی:

    <div lang="ar">
    عن ابن عباس قال: إني سمعت رسول الله عليه السلام يقول: ما من رجل مسلم يموت فيقوم علی جنازته أربعون رجلا، لایشرکون بالله شیئا إلا شفعهم الله فيه.[^1]
    </div>

ابن عباس رضي الله عنه فرمائي: رسول الله صل الله علیه والسلام نه ما اوریدلي دي چې فرمائیلی ئې: کوم مسلمان چې مړ شي او د هغه په جنازه باندې داسې څلویښت (۴۰) کسان اودریږي چې هغوئ بالکل شرک نه کوي، او دغه کسان ددغه مړي لپاره سفارش کوي، نو الله تعالی به ضرور د هغوئ سفارش قبول کړي او مړی به اوبخښي. بل روایت کښې سل (۱۰۰) کسان راغلي دي (کلهم یشفعون) چې ټول د مړي لپاره سفارش کوي.

نکته: ددنیا مجرم چې حکومت اونیسي نو د سفارش او ضمانت څومره کوشش کولای شي، لیکن مسلمان ګنهګار چې مړ شي نو مسلمانان د هغه په سفارش کښې څومره کوتاهي کوي، او جنازه د بیګار په شکل کوي، ژر ژر ئې کوي، ګویا چرته ګاډی ترې روان دی، یائې د پښو لاندي سکروټې دي، محترمو لږ فکر پکار دی!

# دجنازې بعضي ضروري مسائل

## صحیح او صریح احادیث

1. مسئله: په جنازه کښې تخسیر نه دی پکار،کله چې انسان مړ شي نو په چټکۍ سره د هغه کفن دفن پکار دی، سبا او بله ورځ ته د هغه ساتل نه دي پکار.[^2]

2. مسئله: جنازې لمونځ کولو سره یو قیراط ثواب ملاویږي حاصليږي (قراط د اُحد د غره نه غټ شی دی) متفق علیه.

3. مسئله: په جنازه کې شور او زوږ کول ګناه ده بلکه د جنازي په ځای کښې او د جنازې نه وروسته تللو په وخت کښې خاموشي، فکرمندي، ذکر کول او دوعا کول پکار دي. صحابه کرام رضي الله عنهم فرمائی: موږ به اواز اوچتول درې وختونو کښې ګڼل: (۱) په وخت د جنازه کښې (۲) په وخت د ذکر کښې (۳) په وخت د قتال او جهاد کښې (فتاوی الدین الخالص). زمونږ مسلمانان په وخت د صفونو جوړولو د جنازې کښې شور او زوګ کوي او چغې وهي، دا غلط عمل دی. ابن مسعود رضي الله عنه یو ځل یو سړی ولیدلو چې جنازه پسې روان دی او خاندي، نو وی فرمائیل: تا سره به هیڅکله خبرې ونکړم (لا أکلمك أبدًا).[^3]

4. مسئله: په کور کښې د مړي صرف مخ کتل جائز دي، په مقبره کښې یا په جنازه ګاه کښې د مړي حصارول او د هغه کتل بدعت دی، زمونږ خلک خامخا مړی په جنازه ګاه کښې ګوري، دا غلطه طریقه ده، او د نبي علیه السلام مخالفت دی هغه فرمائي: (أسرعوا بالجنازة) جنازه په چټکۍ سره قبر ته رسوئ.

5. مسئله: په جنازه کښې په ډیرو احادیثو کښې څلور تکبرونه راغلي دي، لیکن کله نبي علیه السلام پنځه تکبرونه هم وئیلی دي، کله اووه، او کله نهه هم شویدي.[^4] نو دا طریقه هم کله کله کول پکار دي.[^5]

# د جنازې صحیح سُنت طریقه

6. مسئله: د جنازې د لمانځه صحیح سُنت طریقه داده چې نیت به وکړي په زړه کښې. په خوله باندې نیت ویل نشته دی، بدعت دی، او دا اواز کول چې، ”نیت کوي الله مو وبخښه،“ داهم بدعت او ناروا دی. بیا به ”الله اکبر“ اوکړي، او ددې نه فور اپس به (أعوذ بالله من الشیطان الرجیم، بسم الله الرحمن الرحیم، الحمد لله رب العالمین الرحمن الرحیم) تر (ولا الضآلّین آمین) پورې ولولي، بیا به یو سورت ولولي لکه (قل هو الله أحد) یا بل کوم سورت به ولولي. (سبحانك اللهم وبحمدك) دجنازې په لمانځه کې لوستل نه دي ثابت (اګر چې په عامو لمنځونو کښې ثابت دي) نو صحیح داده چې دا لوستل نه دي پکار. بیا به ”الله أکبر“ ووایي، بیا به دا درود إبراهیمي ولولي (اللهم صل علی محمد وعلی آل محمد کما صلیت علی إبراهیم وعلی آل إبراهیم إنك حمید مجید، اللهم بارك علی محمد کما بارکت علی إبراهیم وعلی آل إبراهیم إنك حمید مجید). دا صحیح درود دي. او هغه بل درود چې خلکو لیکلی دی هغه صحیح ثابت نه دی د نبي عليه السلام نه، نو هغه پريخوستل او درود إبراهیمی لوستل پکار دی. بیا به "الله أکبر" ووایي او دعاګانی به شروع کړی.په جنازه کښی هر قسم دعا لوستل جائز دی چی د مړي لپاره فائده منده وی او عام مسلمانانو لپاره هم دعا کولای شي.

# د جنازې د لمانځه دعاګانې

بعضې غوره دعاګانې دادي، چې داد نارینه او ښځینه لپاره او همدارنګه د ماشومانو لپاره هم لوستل کیږي:

<div lang="ar">
1. اللهم اغفر لحینا ومیتنا وشاهدنا وغائبنا وصغیرنا وکبیرنا وذکرنا واُنثانا، اللهم من أحییته منا فاحیه علی الإسلام ومن توفیته منا فتوفه علی الایمان، اللهم لاتحرمنا أجره ولاتفتنا بعده.[^6]
</div>

    ترجمه: اې الله! زمونږ ژوندي او مړي، حاضر او غائب، لوی او واړه، نارینه او زنانه(ټول) وبخښې، اې الله! څوک چې مونږ نه ته ژوندي پریږدې نو په اسلام باندي ئې ژوندي اولره، او څوک چي ته مونږ نه وفات كوې نو په ایمان باندي ئې وفات کړې، اې الله! ته مونږ دده د اجر نه مه محروموئ او مونږ دده د وفات نه پس مه ګمراه کوئ.

<div lang="ar">
2. اَللَّهُمِ اغْفِرْ لَهُ وَارْحَمْهُ وَعَافِهِ وَاعْفُ عَنْهُ، وَاَکْرِمْ نُزُلَهُ وَوَسِّعْ مُدْخَلَهُ، وَاغْسِلْهُ بِالْمَاءِ والثّلْجِ وَالْبَرَدِ، وَنَقِّهِ مِنْ الْخَطَاياَ کَمَا نَقَّیْتَ الثّوْبَ الْابْیَضَ مِنْ الدَّنَسِ، وَاَبْدِلْهُ دَارًا خَیْرًا مِنْ دَارِهِ، وَاَهْلًا خَیْرًا مِنْ اَهْلِهِ، وَزَوْجًا خَیْرًا مِنْ زَوجِهِ، وَاَدْخِلْهُ الْجَنَّةَ، وَاَعِذْهُ مِنْ عَذَابِ الْقَبْرِ [وَقِهِ فِتْنَةَ الْقَبْرِ] وَعَذَابَ النَّارِ.[^7]
</div>

    ترجمه: اې الله! دا مړی وبخښې او رحم پرې وکړې، جوړ وساته دی، او معافي ورته وکړه، دده میلمستیا ښه وکړه، د ورتلو ځائې پراخ کړه، او په اوبو، واوره، او ګلئ باندي ئې ووینځه، او ګناهونو نه ئې داسې پاک صفا کړه څنګه چې تاسو جامه پاکه کړېده د خیري نه او دده د کور نه ده ته غوره کور ورکړه، او اهل غوره دده د اهل نه، او ملګری غوره د ملګري دده نه، او جنت ته ئې داخل کړه، او د عذاب د قبر او د امتحان د قبر او د عذاب د جهنم نه ئې وساته. عوف بن مالك رضي الله عنه فرمائي: ما له رسول الله صلى الله عليه وسلم نه دا دعا په جنازه کښې واوریدله، یاده مې کړه او ارمان مې اوکړ چې کاش دغه مړی زه وای نو ښه به وه، ځکه دا دعا ډیره مزیداره وه.

3. نبي عليه السلام چې به کله جنازه باندي و دریدلو نو داسې دعا به ئې لوستله:

<div lang="ar">
اَللَّهُمِّ عَبْدُكَ وابْنُ اَمَتِكَ، احْتَاجَ إِلَی رَحْمَتِكَ وَأَنْتَ غَنِيَّ عَنْ عَذَابِهِ، إِنْ کَاَنَ مُحْسِنًا فَزِدْ فِي حَسَنَاتِهِ، وَإِنْ کَانَ مُسِیْئًا فَتَجَاوَزْ عَنْهُ.[^8]
</div>

    ترجمه: اې الله! ستا بنده دی او ستا د وینزی زوی دی، ستا رحمت ته محتاج شو او ته د عذاب نه غني ئې، که چيرته نیک عمله وي نو ته دده نیک عملونه ئې ډیر کړې، او که چيري ګنهګار وي نو ته ئې معاف کړې. بیا به ئي دې سره نورې دعاګانې هم ملګرې کوې (ثم یدعو بما شاء الله أن یدعو)

4. أبو هریرة رضي الله عنه فرمائي: زه د جنازې پسې د هغه د کور نه ځم، او کله چې کیښودل شي په جنازه ګاه کښې نو "الله أکبر" اوکړم، بیا "الحمد لله" ووایم، بیا درود اولولم، بیا دا دعا لولم:

<div lang="ar">
اَللَّهُمِ إِنَّهُ عَبْدُكَ، وَابْنُ عَبْدِكَ، وَابْنُ أَمَتِكَ، کَانَ یَشْهَدُ أَنْ لَّا إِلٰهَ إِلَّا أَنْتَ، وَأَنَّ مُحَمَّدًا عَبْدُكَ وَرَسُوْلُكَ، وَأَنْتَ أَعْلمُ بِهِ، اَللَّهُمِ إِنْ کَانَ مُحْسِنًا فَزِدْ فِي إِحْسَانِهِ وَإِنْ کَانَ مُسِیْئًا فَتَجَاوَزْ عَنْ سَیِّئَاتِهِ، اللَّهم لاتَحْرِمْنَا أَجْرَهُ وَلاتَفْتِنَّا بَعْدَهُ.[^9]
</div>

ترجمه: اې الله! دا ستا بنده دی او ستا د بنده زوی دی، او ستا د وینزی زوی دی، ده به دا ګواهي کوله چي نشته حقدار د بندګئ ماسیوا ستانه، او محمد صلى الله علیه وسلم ستا بنده او رسول دی او ته ډیر ښه پوهیږې دده په حال باندې، اې الله! که چيرې دی نیک عمله وي نو دده نیک عملونه ډیر کړې، او که چیرې ګنهګار وي نو ته دده ګناهونه معاف کړه، اې الله! مونږ مه محروموه دده د اجر نه او مه مو ګمراه کوه ده نه پس.

5. واثله بن اسقع رضي الله عنه فرمائي: رسول الله صلى الله عليه وسلم په یو مسلمان باندي د جنازې لمونځ کولو، او ماترینه دا دعا واوریدله:

<div lang="ar">
اَللَّهُمَّ إِنْ فُلانَ فِیْ ذِمَّتِكَ وَ حَبْلِ جِوَارِكَ، فَقِهِ مِنْ فِتْنَةِ الْقَبْرِ، وَ عَذَابَ النَّارِ، وَأَنْتَ أَهْلُ الْوَفَاءِ وَالْحَقِّ، اَللَّهُمَّ فَاغْفِرْ لَهُ وَارْحَمْهُ، إِنَّكَ أَنْتَ الْغَفُوْرُ الرَّحِیْمُ.[^10]
</div>

ترجمه: اې الله! فلانی د فلاني زوی ستا په ذمه کښې دی او ستا د ګاونډ په رسۍ کښې دی، نو دی د فتنې د قبر او د اور د عذاب نه بچ کړې، او ته وفادارئې او حق واله ذات ئې، اې الله! ده ته بخښنه وکړې او په ده باندې رحم وکړې، بیشکه چې ته بښونکی مهربان یې.

6. همدارنګه دا دعا هم راغلې ده: اَللَّهُمَ أَنْتَ رَبُهَا وَاَنْتَ خَلَقْتَهَا وَاَنْتَ هَدَیْتَهَا اِلی الْاِسْلَامِ وَاَنْتَ قَبَضْتَ رُوْحَهَا، وَاَنْتَ اَعْلمُ بِسِرِهَا وَعَلَانِیِتِهَا جئْنَا شُفَعَاءَ فَاغْفِرْ لَهَاo (البیهقی: ۴۳/۴، ابو داود). ترجمه: اې الله! ته دده پروردګار یې او تا دی پیدا کړی دی او تا ورته د اسلام هدایت وکړو، او تا ورنه روح واخیستلو، او ته ډیر ښه عالم ئي دده په پټ او ښکاره باندې، مونږ راغلي یو سفارش کوونکي، نو ته ورته مغفرت وکړه.

    **فائده**: دا روایت اګر چې د سند په لحاظ ضعیف دی لیکن نبي عليه السلام اجازت ورکړی دی چې هر قسم دعا تاسو جنازه کښې لوستلی شئ، لکه ارشاد دی: (اذا صلیتم علی الجنازة فاخلصوا له الدعاء).[^11] دغه شان مخکښې (ثم یدعو بما شاءالله ان یدعو) لفظ تیر شو، چي په عموم باندې دلالت کوي


7. اَللَّهُمِ هذَا عَبْدُکَ، ابْنُ عَبْدُکَ، ابْنُ اَمَتِکَ، مَاضٍ فِیِهِ حُکْمُکَ، خَلَقْتَهُ وَلَمْ یَکُ شَیْئًا مَذْکُوْرًا، نَزَلَ بِکَ وَاَنْتَ خَیْرُ مَنْزُوأٍ بِهِ، اللَّهُمَّ لَقِّنْهُ حُجَّتَهُ وَاَلْحِقْهُ بِنَبِیّهِ مُحَمَّدٍ صَلّی اللهُ عَلَیْهِ وَسَلَّمَ، وَثَبَّتْهُ بَلْقَوْلِ الثَّابِتِ فَاِنّهُ افْتَقرَ اِلِیْکَ وَاسْتَغْنَیْتَ عَنْهُ، کَانَ یَشْهَدُ اَنَ لّا اِلهَ اِلَّا اللهُ، فَاغْفِرْ لَهُ وَارْحَمْهُ، وَلاَ تَحْرِمْنَا اَجْرَهُ، وَلَا تَفْتِنَا بَعْدَهُ، اللَّهُمَّ اِنْ کَانَ زَاکِیًا فَزَکِّهِ، وَاِنْ کَاَنَ خَاطِئًا فَاغْفِرْلَهُo (کنزل العمال: ۷۱۸/۱۵).

    ترجمه: اې الله! دا ستا بنده دی او ستا د بنده زوی دی او ستا د وینزې زوی دی، په ده کښې (صرف) ستا حکم چلیږي، تا دی په داسې حال کښې پيدا کړو چې دی هیڅ شی نه وو چې ذکر ئې وشي، دی اوس ستا میلمه شو، او ته غوره کور به ئې، اې الله! ده ته خپل دلیل ور اوښایه، او د خپل نبي محمد صلى الله عليه وسلم سره ئې ملاقات وکړه، او په مضبوطه وینا سره ئې محکم کړې، ځکه دی تاته محتاجه دی او ته ده ته هیڅ حاجت نه لرې، ده به ددې خبرې ګواهي کوله چي د الله نه پغیر هیڅوک د عبادت لائق نشته، پس دی اوبخښه او رحم پرې اوکړه، او دده د اجر او ثواب نه مونږ مه محروموه، او دده د مرګ نه پس مونږ په امتحان کښې مه اچوه، اې الله! که دي پاک وی نو ته ئې پاک کړه، او که ګنهګار وي نو ته ور ته بخښنه وکړې.

<div lang="ar">
8. أبو درداء به په جنازه کښې داسې دعا غوښتله: اَللَّهُمِّ اغْفِرُ لَاَحْیَائنا وَاَمْوَاتِنَا الْمسْلِمِیْن، اَللَّهُمِّ اغْفِرْ لِلْمُسْلِمِیْنَ وَالْمُسْلِمَاتِ، وَالْمُومِنِیْنَ وَ الْمومِنَاتِ، وَاَصلِحْ ذَاتَ بَیْنَهِمْ، وَاَلِّفْ بَیْنَ قُلُوْبِهِمْ، وَاجْعَلُ قُلُوْبِهِمْ عَلی قُلُوْبِ خِیَارِهِمْ، اَللَّهُمِّ اغْفِرْ لِفُلانِ بْنِ فُلانَ ذَنْبَهُ، وَاَلْحِقْهُ بِنَبِیّهِ صَلّی اللهُ عَلَیْهِ وَسَلَّمَ، اللَّهُمَّ ارْفَعْ دَرَجَتَهُ فِی الْمُهْتَدِیْنَ، وَاخْلُفْهُ فِی عَقِبِهِ فِی الْغَابِرِیِنَ، وَاجْعَلْ کِتَابَهُ فِی الْعِلِّیِّیْنَ، وَاغْفِرُ لَنَا وَلَهُ، رَبَّ الْعِلِّیِّیْنَ، اللَّهُمَّ لَا تَحْرِمْنَا اَجْرَهُ وَلاَ تُضِلَّنَا بَعْدَهُ.[^12]
</div>

    ترجمه: اې الله! زمونږ ژوندي او مړي مسلمانان وبخښه، اې الله! ته مسلمانانو سړو او مسلمانانو ښځو ته، او مومنانو نارینه و او مومنانو زنانو ته مغفرت وکړې، او ددوئ خپل مینځې تعلقات ښه جوړ کړې، او ددوئ په زړونو کښې د یو بل سره مینه او محبت واچوې، او ددوئ زړونه د نیکانو د زړونو په شان جوړ کړې، اې الله! دی فلاني د فلانی زوی ته دده ګناه معاف کړه، او دی د خپل پیغمبر محمد صلى الله عليه وسلم سره یو ځای کړه، اې الله! په هدایت موندونکو کښې دده درجه اوچته کړه، او په پس ماندګانو کښې دده ته جانشین جوړ شه، او دده عملنامه په علین کښې وګرځوه، او مونږ او ده (ټولو) ته بخښنه وکړه اې رب العامینه! او دده د مرګ نه پس ته مونږ مه بې لارې کوه.

9. أبو صدیق الناحی فرمائي: ما د ابو سعید رضی الله عنه نه د جنازې د لمانځه تپوس وكړو، نو هغه اوفرمائل: مونږ به دا دعا لوستله:


    اَللَّهُمِ اَنْتَ رَبُّنَا وَ رَبُّهُ، خَلَقْتَهُ وَرَزَقْتَهُ، وَاَحْیَیْتَهُ، وَکَفَیْتَهُ، فَاغْفِرْ لَنَا وَلّهُ، وَلَا تَحْرِمْنَا اَجْرَهُ، وَلَا تُضِلَّنَا بَعْدَهُ.[^13]

    ترجمه: اې الله! ته زمونږ او ددې مړي رب ئې، تا دی پیدا کړو، رزق دې ور کړو، ژوندی دې وساتلو، او دده کفایت او پوره والی دې اوکړو، مونږ او ده ته مغفرت وکړه، او مونږ ده د اجر نه مه محروموه، او ددده د مرګ نه پس مو مه بې لارې کوه.

10. عمر الفاروق رضي الله عنه به د جنازې په لمانځه کښې چې کله به د مازدیګر وخت كيده داسې دعا فرمائله: اَللَّهُمِّ اَمسی عَبْدُکَ قَدْ تَخَلّی عَنِ الدُّنَیَا وَ تَرَکَهَا لِاَهْلِهَا، وَاسْتَغْنَیْتَ عَنْهَا، وَافْتَقَرَ اِلِیْکَ، کَانَ یَشْهَدُ اَنْ لّا اِلهَ اِلَّا اَنْتَ، وَاَنَّ مُحَمَّدًا عَبْدُکَ وَرَسُوْلُکَ، فَاغْفِرْلَهُ ذَنْبَهُ.[^14]

ترجمه: اې الله! بیګاه کړو ستا بنده په داسې حال کښې چې دنیا ئې ځان اوزګار کړو او هغه ئې د هغې اهل ته پریښود او ته ددې نه بې پروا ئې، او هغه تاته محتاج دی، دی ددې خبرې ګواهي کوي چې تا نه پغیر بل څوک لائق د بندګۍ نشته او محمد صلى الله علیه وسلم ستا بنده او رسول دی، نو ته ده ته دده ګناه اوبخښه. او که د سحر په وخت به ئې جنازه کوله، نو د(اللهم امسی عبدك) په ځاې به ئې(اللهم اصبح عبدك) یعني اې الله سحر کړو ستا بنده...تر اخره پوري لوستل. نوره دعا همدغه شان ده.

11. أبو بکر الصدیق رضي الله عنه به داسې دعا لوستله:

    <div lang="ar">
    اَللَّهُمِّ عَبْدُکَ اَسْلَمَهُ الْاَهْلُ وَالْالُ وَالْعَشِیْرَةُ، وَاذلَّنْبُ الْعَظِمُ، وَاَنْتَ الْغَفُوْرُ الرَّحِیْمُ.[^15]
    </div>

    ترجمه: اې الله! ستا دې بنده لره دده اهل او بال بچ او قام قبیلې اوسپارلو، او ګناه غټه ده، اوته ډیر زیات بخښونکی مهربان ئې.

12. عبد الله بن عمر رضی الله عنها به اوږده جنازه کوله او اذکار او دعاګانې به ئې پکښې لوستلې، یوه دعا به ئې په کښې دا هم لوستله:

    <div lang="ar">
    اَللَّهُمِّ بَارِكْ فِیِهِ وَصَلِّ عَلَیْهِ وَاغْفِرُ لَهُ وَاَوْرِدْهُ حَوْضَ رَسُوْلِكَ صَلّی اللهُ عَلَیْهِ وَسَلَّمَ.[^16]
    </div>

13. أبو نعیم د عبد الله بن الحارث بن نوفل په واسطه سره د نبي علیه السلام نه نقل کوي چې هغوئ به دا دعا ښودله:

    <div lang="ar">
    اَللَّهُمِّ اغْفِرُ لِاخْوَانِنَا وَاَخَوَاتِنَا وَاَصْلِحْ ذَاتَ بَیْنَنَا، وَاَلَّفْ بَیْنَ ُقُلُوْبِنَا، اللَّهُمَّ هَذا عَبْدُك فُلان بْنَ فُلان، ولَا نَعْلَمُ اِلَّا خَیْرًا، وَأَنْتَ اَعْلمُ بِهِ مِنَا، فَاغْفِرْلَنَا وَلَهُ.
    </div>

14. دا دعا هم بهتره ده:

    <div lang="ar">
    اَللَّهُمِّ عَبْدُکَ وَابْنُ عَبْدُکَ خَرَجَ مِنْ رَوْعِ الدُّنَیَا وَمَحْبُوْبِهَا وَاَحِبَّائِهِ فِیْهَا، اِلی ظُلْمَةِ الْقَبْرِ وَ مَا هُوَ لَاقِیْهِ، کَانَ یَشْهَدُ اَنَ لّا اِلهَ اِلَّا اَنْتَ، وَاَنَّ مُحَمَّدًا عَبْدُکَ وَرَسُوْلُکَ، وَاَنْتَ اَعْلمُ بِهِ، اللَّهُمَّ نَزَلَ بِکَ وَاَنْتَ خَیْرُ مَنْزُلٍ بِهِ، وَاَصْبَحَ فَقِیْرًا اِلی رَحْمَتِکَ وَاَنْتَ غَنِیٌّ عَنْ عَذَابَهِ، وَقَدْ جِئْنَاکَ رَاغِبِیْنَ اِلِیْکَ شَفْعًا لَهُ، اللَّهُمَّ فَانْ کَانَ مُحْسِنًا فَزِدْ مِنْ اِحْسَانِهِ، وَاِنْ کَانَ مُسِیْئًا فَتَجَاوَزْ عَنْهُ، وَبَلِّغُهُ رَحْمَتِکَ بِرِضَاکَ وَقِهِ فِتْنَةَ الْقَبْرِ وَعَذَابَهُ، وَافْسَحْ لَهُ فِیْ قَبْرِهِ وَجَافِ الْارْضَ عَنِ جَنْبِهِ، وَلَقِّهِ بِرَحْمَتِکَ الْاَمْنَ مِنْ غَیْرِ عَذَابَکَ حَتّی تَبْعَثُهُ اِلی جَنَّکَ یَا اَرْحَمُ الرَّحِیْنَo (معرفة السنن والاثار: ۱۷۰/۳). ترجمه: اې الله! دا ستا بنده دی اوستا د بنده زوی دی، ددنیا د راحتونو، خوښو څیزونو او په دې کښي د خپلو دوستانو نه را ووتلو، او د قبر تیارې ته او د څه سره چي دی مخامخ کیدونکی دی هغه ته را ورسیدلو، ده به ددې خبرې ګواهي کوله چي ستا نه سیوا بل هیڅوک د عبادت لائق نشته، او محمد صل الله علیه وسلم ستا بنده او رسول دی، ته په ده باندي ډیر ښه پوهه ئې، اې الله! دی ستا میلمه شو او ته بهترینه میلمستیا ورکونکی ئي، دی ستا رحمت ته محتاج شو، او ته دده د عذاب نه ئي بې پروا یی، مونږ تاته دده د سفارش کولو لپاره په داسي حال کښي راغلی یو چي ر  غبت لرونکی یو، اې الله! که چیری دی نیک عمله وی نو دده نیک عملتیا نوره هم زیاته کړه او که چیري ګنهګار وي نو ده ته معافي اوکړه، او دی خپل رحمت ته اورسوه په خپله رضامندئ سره، او دی د قبر د امتحان او عذاب نه په امن کړه، او ده ته په خپل رحمت سره امن ورکړه په غیر د عذاب ستانه، تر دی چي ده لره ته خپل جنت ته اولیږې، اې د ټولو نه زیات رحم کونکیه.
    </div>

15. دا دعا هم جامعه ده: اَللَّهُمِ عَبْدُکَ، وَابْنُ عَبْدِکَ، وَابْنُ اَمَتِکَ، کَانَ یَشْهَدُ اَنْ لَّا اِلهَ اِلَّا اَنْتَ، وَاَنَّ مُحَمَّدًا عَبْدُکَ وَرَسُوْلُکَ، وَاَنْتَ اَعْلمُ بِهِ، اَللَّهُمِ اِنْ کَانَ مُحْسِنًا فَزِدْ فِیْ اِحْسَانِهِ وَارْفعْ دَرَجَتَهُ، وَقِهِ عَذَابَ الْقَبْرِ، وَکُلَّ هَوْلٍ دُوْنَ الْقَیَامَةِ، وَابْعَثْهُ مِنَ الْامِنِیْنَ، وَاِنْ کَانَ مُسِیْئًا فَتَجَاوَزْ عَنْهُ، وَبَلِّغُهُ بِمَغْفِرَتِکَ وَ طَوْلِکَ دَرَجَاتِ الْمُحْسِنِنَo اَللَّهُمِّ فَارَقَ مَاکَانَ یُحِبُّ مِنَ سَعَةِ الدُّنَیَا وَالْاَهْلِ وَغَیْرِهِمْ اِلی ظُلْمَةِ الْقَبْرِ وَضَیْقِهِ، وَانْقَطَعَ عَمَلُهُ، وَقَدْ جِئْنَاکَ شُفَعَاءَ لَهُ، وَرَاجِیْنَ لَهُ رَحْمَتِکَ، وَاَنْتَ اَرْاَفَ بِهِ، اَللَّهُمِّ ارْحَمْهُ بِفَضْلِ رَحْمَتِکَ فَاِنّهُ فَقِیْرٌ اِلی رَحْمَتِکَ وَاَنْتَ غَنِیٌّ عَنْ عَذَابَهِo (معرفة السنن والاثار: ۱۷۱/۳). ترجمه: اې الله! دا ستا بنده دی، او ستا د بنده زوی دی، او ستا د وینزی زوی دی، ده به ددې خبرې ګواهي ورکوله چي ستا نه سیوا بل هیڅوک د عبادت لائق نشته، او محمد صل الله عليه وسلم ستا بنده او رسول دی، او تا ته دده په حال باندي د هر چا نه ډیر ښه علم دی، اې الله! که چیري دی نیک عمله وي نو دده نیک عملي کښي نوره هم اضافه کړه، او دده درجه پورته کړه او دی د قبر او د قیامت نه مخکښي د هرې ویري نه یی اوساته، او دی امن والو نه جوړ کړی او که دی ګنهګار وي نو دده ګناه معاف کړه او په خپل مغفرت او طاقت سره دی د نیک عمله خلګو مرتبو ته اورسوه، اې الله! دی ددنیا د فراخئ او د اهل و غیره نه چي دده محبوب څیزونه وو را جدا شو، او د قبر تیارې او تنګ والی ته راغلی، او د ده عمل بند شو، مونږ دده د پاره سفارش کوونکی او دده د پاره ستا د رحمت غوښتونکی یو، او ته په ده باندي د هر چانه زیات شفقت کوونکی ئي، اې الله! په ده رحم اوکړه په خپل فضل سره ځکه دی ستا رحمت ته محتاج دی او ته دده د عذاب نه بې پروا ئې. همدارنګه نوري دعاګانی هم شته، لیکن دا کافي دي، په دې کښي چي ځني اولوستلی شي هم کافي دي، خو اخلاص او په مړي باندي شفقت پکار دی او ډیره زاري او عاجزي پکار ده الله تعالی ته جي دا مسلمان معاف کړي.
ددعا نه پس به بیا الله اکبر ووائي، او بیا به یو طرفته سلام او ګرځوي، لکه مستدرک(۳۶۰/۱) کښي احادیث راغلی دی، دغه شان دویم طرفته سلام اړول هم ثابت دی، کله دا کول پکار دی او کله دا (احکام الجنائز ص: السنن الکبری: ۴۳/۴).

# بعضي نوري مسلې

1. مسئله: که د سړی او ښځی فرق په دعا لوستلو کښي ونکړۍ، او ضمیر دَ (هُوَ) راجع کړی مړی ته نو دا هم صحیح ده، لکه (اَللَّهُمِّ اغْفِرْ لَهُ وَارْحَمْهُ) او که په دعا د جنازه کښي څوک(هُوَ، هَا) بدل کړی نو هم صحیح دّ، لیکن منقول الفاظ په جنازه کښي که بدل نشي نو بهتره ده، او په نورو ځایونو کښي بدولول د منقول الفاظو جائز نه دي.

2. مسئله: جنازه په جهر سره هم راغلی ده، د څلورو نه زیاتو صحیح احادیثو کښي، لیکن د ابن عباس رضي الله عنهما د روایت نه معلومیږي چي دا د تعلم د پاره وه، لکه چي فرمائي:(لتعلموا انها سنة)، همدارنګه جهر مفروط نه وو، بلکه درمیانه جهر وو، چي وروسته مقتدیانو هم دعاګانی لوستلی شوې.

3. مسئله: بعضي خلګ په جنازه کښي آمین وائی، یعني امام دعا کوي او مقتدیان آمین وائی، دا چیرته احادیثو کښي مونږ نه دی لیدلی، بلکه صحیح طریقه داده چي هر سړی به دعا لولي، لکه نبی صل الله علیه وسلم فرمائي: (اذا صلیتم علی المیت فاخلصوا له الدعاء).

4. مسئله: په ماشوم باندي جنازه شته دی، کله چي د مور په خیټه کښي روح اچول شوی وي، یعني څلور میاشتي پس پیدا شوی وي، ځکه دا انسان دی، په دخ باندي د جنارې لمونځ په احادیثو کښي راغلی دی، (مشكاة: ۱۴۶/۱، عبدالرزاق: ۵۳۱/۳، احمد: ۲۴۷/۵). د ماشوم په جنازه کښي هم دغه دعاګانی لوستلی شی: (اللهم اغفر لحینا ومیتنا الخ). لیکن د ابو هریره رضی الله عنه نه نقل دی چي هغه به داسي دعا فرمائله: اَللَّهُمِّ اَعِذْهُ مِنْ عَذَابِ الْقَبْرِ (مشكاة: ۱۴۷/۱). همدارنګه مور او پلار ته ئې دعا کول پکار دی او داسي وئیل پکار دی: اَللَّهُمِ اغْفِرْ لِوَالِدَیْهِ، اللَّهُمَّ ارْحَمْهُمَا، اللَّهُمَّ اَبْدِلْهُمَا خَیْرًا مِنْهُo (مشكاة: ۱۴۶/۱). دغه شان ماشوم ته داسي دعا کول پکار ده: اَللَّهُمِّ اَعِذْهُ مِنْ وَحْشَةِ الْقَبْرِ وَاَلْحلِقْهُ بِاِبْرَهِیْمَ خَلِیْلِکَ صَلّی اللهُ عَلَیْهِ وَسَلَّمَo (المحلی: ۳۵۵/۳).

5. مسئله: د جنارې د لمانځه نه پس دعا کول نشته دی، او د قبر د پاسه مړيدپاره دعا غوښتل ثابت دي، بلکه حکم راغلی دی چي د قبر د پاسه دعا وکړي او د ثابت قدمئ دعا ورله اوغوړئ، او لاس اوچتول هم په دی دعا کښي راغلی دی، لکه (مسند ابو عوانة، او فتح البار: ۱۲۱/۱۱) کښي د ابن مسعود رضی الله عنه حدیث دی.

6. مسئله: د قبر دپاسه سورتونه لوستل صحیح حدیث کښي نه دی ثابت، ځان ترې ساتل بهتر دی، ضعیف روایت کښي راغلی دی، لیکن د عمل دپاره صحیح نه دی.

7. مسئله: د مړي د سپارلو طریقه داده چي: (بِسْمِ اللّهِ وَ عَلی سُنَّةِ رَسُوْلِ اللّهِ) به ووائي، یا به: (بِسْمِ اللّهِ، وَبِاللَّهِ وَعَلی مِلَةِ رَسُوْلِ اللهِ)، اووائی، او فبلې طرفته به ئی متوجه کړي، یعني ټول بدن قبلې طرفته متوجه کول پکار دي، نه صرف مخ، (المحلیړتفصیلا ابو داود، واحکام الجنائز ص: ۱۵۲).

8. مسئله: د جنارې په لمانځه کښي که مړي نارینه وي، نو د هغه سرته مخامخ اودریدل، او که زنانه وی، نو د هغې کناټو ته مخامخ اودریدل سنت دی د امام دپاره، دي باره کښي احادیث په بخاری(۱۷۷/۱) او مشکوة(۱۴۷/۱) کښي اوګوره.

9. مسئله: د مړي د مړني اعلانونه کول ګناه ده، که مسجد کښي وي او که د مسجد نه بهر وي،  بلکه صحیح طریقه داده چي څوک دی خلګو پسي ولیږل شي او یا دی تیلیفون و غیره وكړی شي ورته، نهی رسول الله صل الله علیه وسلم عن النعی(الترمذی: ۱۹۲).

10. مسئله: مړی د شپې خښول هم روا دی کله چي خلګ پوره راتلی شي او د ورځي خښول بهتر دی، نبی عليه السلام د شپې دفن شوي وو، همدارنګه ابوبکر صدیق رضی الله عنه همدارنګه یو بل صحابي د شپې دفن شوی وو.

11. مسئله: سنت طریقه داده چي مړي په مقبره کښي ښخ کړي شي، کورونو کښي مړي ښخول صحیح نه دي، دا صرف د انبیاء علیهیم السلام خوصوصیت دی چي کور کښي یا کوم ځای چي وفات شي هلته ښخولای شی.

12. مسئله: مړي په جوماتونو کښي خښول کبیره ګناه ده، بلکه د یهودو او نصاراو کار دی، لکه چي د نبی کریم صل الله علیه وسلم ارشاد دی: لعن الله الیهود والنصاری، اتخذو قبور انبیائهم مساجد(بخاری و مسلم). بلکه په هغه مسجد کښي لمونځ هم نه کیږي.

13. مسئله: د قبر دپاسه څه شناخته لږول روا دی لیکن د زنانه د‎پاره جدا شناخته او د نارینه دپاره جدا شناخته لږول، دا نشته، حدیث د عثمان بن مظعون رضی الله عنه پرې دلیل دی(مشكاة:۱۴۹/۱).

14. مسئله: قبر به نه ډیر اوچت جوړوی او نه بایکل ځمکی سره برابر، بلکه یو لویشت په اندازه باندي اوچتول پکار دي(ابن حبان: ۲۱۶۱، البیهقی: ۴۱۰/۳). همدارنګه قبر ماهی پوش جوړول پکار دی، مسطح یعني څلور ګوته قبر جوړول په دین کښي نشته (بخاری، بیهقی: ۳/۴).

15. مسئله: په مقبره کښي بیان کول ثابت دی، او که کله ناکله پاته شي، نو هم اجازت شته دی.

16. مسئله: د تعزیت دپاره په جوماتونو کښي کیناستل، او فاتحه خواني کول، چي یو قاري ناست وي، ټول ورځ خلګ او هغه تلاوت کوي، دا عمل بدعت دی، صرف د افغانانو رواج دی، صحیح طریقه داده چي تعزیه د مړی خاوند ته پکار ده، چیرته چي ورسره ملاو شي، په دې الفاظو سره: اَعْظَمَ اللَّهُ اَجْرَکَo (الله دی ستا ثواب لوی کړی). یا په دې الفاظو سره: اِنَّ لَلَّهِ مَا اَخَذَ، وَلَهُ مَا اَعْطی، وَکُلُّ شَئٍ عِنْدَهُ بِاَجَلٍ مُّسَمَّی، فَلْتَصْبِرْ وَلْتَحْتَسِبْo. یا بله کومه دعا دی وکړي، لیکن په دې کښي لاسونه پورته کول په احادیثو کښي ثابت نه دي، زمونږ ملک کښي دا غلط رواج دی چي یوې سانې په اندازه لاس پورته کړي، وائی دعا به اوکړو، بل اواز وکړی، دعا به وکړو، دا طریقه په دین کښي نشته دی، بدعت دی.

17. مسئله: د جنارې په لمانځه کښي درې صفونه جوړول بهتر دی، لکه مجمع الزوائد(۳۲/۲، او مشکاه: ۱۴۷/۱)کښي حدیث
دی.

18. مسئله:  د جنازې لمونځ په درې وختونو کښي کول جائز نه دی، لمر ختلو په وخت کښي، لمر پریوتلو په وخت کښي، او د غرمې په وخت کښ، چي لازوال نه وی وی، لږ انتظار پکار دی (مشكاة:۶۴/۱).

19. مسئله: دغه شان مړي ښخول هم په دغه ددې وختونو کښي صحیح نه دی، عثبه بن عامر رضی الله عنه فرمائي: درې وختونو کښي مونږ نبی علیه السلام د لمانځه او د مړی ښخولو څخه نه منع کړی یو، بیا ئي دغه مذکوره ددې وختونه ذکر کړل(مسلم۳۱۱/۴، ابو داود، مشكاة: ۹۰/۱، احکام الجنائز: ۱۲۹).

20. مسئله: حیله اسقاط، د اولی ورځی خیرات، او دغه شان جنازه ګاه کښي پیسې تقسمول، دا ټول بدعات او رواجونه دي، په دین کښي نشته دی، هسی پرې خلګو ځانونه ستړی کوي.

21. مسئله: قرآن کریم مړي سره وړل، یا په پیسو باندي ایښوول، ظلم دی ځان ترې ساتل پکار دی.

22. مسئله: مړی پسي په زوره ژړا کول، او ویره کول ګناه ده، خلګ ترې منع کول پکار دی، بلکه مړی ته عذاب ملاویږي په ژړا د ژوندو باندي (متفق علیه، مشکوة: ۱۵۰/۱).

23. مسئله: مړی ته فائده مند شی دعا ده، او جنازه ده، او استغفار دی، مړی په دې ډیر خوشحالیږي، او راحت پرې راځي (بیهقی، مشكاة: ۲۰۶/۱).

24. مسئله: قبر کښي نعمتونه او خوشحالی شته دی، دغه شان په قبر کښي عذاب او تکلیفونه مجرمانو لره شته دی، څوک چي ددې نه منکر دی هغه د رسول الله صل الله علیه وسلم د احادیثو نه منکر دی، او د خپل ناقص عقل پسي روان دی.

25. مسئله: د قبر دپاسه ګرځیدل ګناه، په اور باندي خپه کیده خو په قسر باندي ئي مه ګده (مسلم: ۳۱۲/۱).

26. مسئله: په قبر بند لیکل ګناه ده، دغه شان ګنبد پرې جو ړول او آبادي پرې کول جائز نه دی (ترمذی: ۲۰۳/۱، الحاکم: ۳۷۰/۱).

27. مسئله: د جنارې د بارولو نه پس اودس کول سنت دی، دغه شان مړي له چي چا غسل ورکړو، هغه دپاره هم غسل کول بهتر عمل دی (مشكاة: ۵۵/۱، ابو داود: ۹۴/۲، ابن ماجه).

28. مسئله: زنانه به هغه څوک ښخوي چی د مړی نزدې خپلوان وي، دارنګه هر هغه څوک چي بیګاه شپه ئي خپله بی بی سره نزدیکت نه وی کړی (بخاری: ۱۷۹/۱).

29. مسئله: په تابوت کښي بغیر د ضرورت نه د مړی ښخول مکروه عمل دی، دا عمل خلګو ایجاد کړی دی.

30. مسئله: مړی قبر ته د پښو له طرفه داخلول سنت دی (فتاوی الدین الخالص، ابن ابی شیبة: ۳۲۸/۳، ابو داود: ۶۱۹/۲، البیهقی: ۵۴/۴).

همدارنګه نوري مهمی مسئلې هم شته لیکن د هغو تفصیل مونږ په الدین الخالص کښي کړی دی، هغه ته رجوع اوکړی، او علماؤ نه تپوس وکړی او دین سره شوق او جذبه پیدا کړئ. دا رساله په غور سره مطالعه کړئ، او عمل پرې وکړئ، او مؤلف ته او ددې کتاب لیکونکی او خپرونکو ته ډېره دعا وکړئ، چي الله تعالی مونږ ته هدایت او حسن خاتمه نصیب کړئ، او د قبر، د زنکدن د تکلیف او د جهنم د عذاب او د اهوالو د آخرت نه مو بچ کړي، آمین یارب العالمین بفضلک و کرمک وجودک یا ارحم الراحمین، ولوالدینا ولجمیع المسلمین- آمین!
