---
title: د جنازې دلمونځ مسنونه طريقه أو دعاګانې
author: الشيخ أبو محمد أمين الله البشوري
lang: ps
dir: rtl
---

# المقدمة

﷽

الحمد لله رب العالمین والصلاة والسلام علی خاتم الانبياء والمرسلين محمد وآله وأصحابه أجمعين. أما بعد:

په ټولو نعمتونو کښې د الله تعالی مغفرت لوې نعمت دی، نبي علیه السلام ته الله تعالی فرمائی: ﴿لِیَغفِرَ لَكَ اللهُ مَا تَقَدَّمَ مِنْ ذَنْبِكَ وَمَاتَأَخَّرَ﴾ نو د مغفرت اسباب لټول ضروري دي، دمغفرت او بخښنې ډیر اسباب دي، یو عالم یوسل او پنځوس (۱۵۰) سبیونه جمع کړي دي، چې په هغه کښې یو مهم او ضروري سبب په مسلمان مړي باندې جنازه کول دي، خو دا جنازه هله سبب د مغفرت ګرځي چې په درې شرطونو باندې وکړای شي:

1. اول شرط: دا دی چې جنازه کوونکی به مسلمان وي چې هیڅ قسم شرک به پکښې نه وي.

2. دوهم شرط: دا دی چې د ټولو جنازه کوونکو به د سفارش اراده وي، مخ ملازي لپاره به جنازه نه کوي، بلکه غرض به ئې دا وي چې دا مړی الله تعالی معاف کړي، یعنې د مړي خیر خواه وي.

3. دریم شرط: دا دی چې جنازه به د نبي علیه السلام په طریقه سره وي، چې دا طریقه وروسته ذکر کیږي. پدې شرایطو باندې دلیل دا حدیث شریف دی:


    <div lang="ar">
    عَنْ ابْنِ عَبَّاسٍ قَالَ: إِنِّي سَمِعْتُ رَسُولَ اللهِ ﷺ يَقُولُ: «مَا مِنْ رَجُلٍ مُسْلِمٍ يَمُوتُ، فَيَقُومُ عَلَى جَنَازَتِهِ أَرْبَعُونَ رَجُلًا، لَا يُشْرِكُونَ بِاللهِ شَيْئًا، إِلَّا شَفَّعَهُمُ اللهُ فِيهِ.»[^1]
    </div>

ابن عباس رضي الله عنهما فرمائي: رسول الله ﷺ نه ما اوریدلي دي چې فرمائیلی ئې: کوم مسلمان چې مړ شي او د هغه په جنازه باندې داسې څلویښت (۴۰) کسان اودریږي چې هغوئ بالکل شرک نه کوي، او دغه کسان ددغه مړي لپاره سفارش کوي، نو الله تعالی به ضرور د هغوئ سفارش قبول کړي او مړی به اوبخښي. بل روایت کښې سل (۱۰۰) کسان راغلي دي (کلهم یشفعون) چې ټول د مړي لپاره سفارش کوي.

نکته: ددنیا مجرم چې حکومت ونیسي نو د سفارش او ضمانت څومره کوشش کولای شي، لیکن مسلمان ګنهګار چې مړ شي نو مسلمانان د هغه په سفارش کښې څومره کوتاهي کوي، او جنازه د بیګار په شکل کوي، ژر ژر ئې کوي، ګویا چرته ګاډی ترې روان دی، یائې د پښو لاندي سکروټې دي، محترمو لږ فکر پکار دی!

# دجنازې بعضې ضروري مسائل

## صحیح او صریح احادیث

1. مسئله: په جنازه کښې تخسیر نه دی پکار،کله چې انسان مړ شي نو په چټکۍ سره د هغه کفن دفن پکار دی، سبا او بله ورځ ته د هغه ساتل نه دي پکار.[^2]

2. مسئله: جنازې لمونځ کولو سره یو قیراط ثواب حاصليږي (قراط د اُحد د غره نه غټ شی دی) متفق علیه.

3. مسئله: په جنازه کې شور او زوږ کول ګناه ده بلکه د جنازې په ځای کښې او د جنازې نه وروسته تللو په وخت کښې خاموشي، فکرمندي، ذکر کول او دوعا کول پکار دي. صحابه کرام رضي الله عنهم فرمائي: موږ به اواز اوچتول درې وختونو کښې ګڼل: (۱) په وخت د جنازه کښې (۲) په وخت د ذکر کښې (۳) په وخت د قتال او جهاد کښې.[^2.1] زمونږ مسلمانان په وخت د صفونو جوړولو د جنازې کښې شور او زوږ کوي او چغې وهي، دا غلط عمل دی. ابن مسعود رضي الله عنه یو ځل یو سړی ولیدلو چې جنازه پسې روان دی او خاندي، نو وی فرمائیل: تا سره به هیڅکله خبرې ونکړم (لا أکلمك أبدًا).[^3]

4. مسئله: په کور کښې د مړي صرف مخ کتل جائز دي، په مقبره کښې یا په جنازه ګاه کښې د مړي حصارول او د هغه کتل بدعت دی، زمونږ خلک خامخا مړی په جنازه ګاه کښې ګوري، دا غلطه طریقه ده، او د نبي علیه السلام مخالفت دی هغه فرمائي: (أَسْرِعُواْ بِالجَنَازَةِ) جنازه په چټکۍ سره قبر ته رسوئ.

5. مسئله: په جنازه کښې په ډیرو احادیثو کښې څلور تکبرونه راغلي دي، لیکن کله نبي علیه السلام پنځه تکبرونه هم وئیلې دي، کله اووه، او کله نهه هم شویدي.[^4] نو دا طریقه هم کله کله کول پکار دي.[^5]

# د جنازې صحیح سُنت طریقه

6. مسئله: د جنازې د لمانځه صحیح سُنت طریقه داده چې نیت به وکړې په زړه کښې. په خوله باندې نیت ویل نشته دی، بدعت دی، او دا اواز کول چې، ”نیت کوئ الله مو وبخښه،“ داهم بدعت او ناروا دی. بیا به «الله اکبر» اوکړي، او ددې نه فورا به «أَعُوذُ بِاللهِ مِنَ الشَّیْطَانِ الرَّجِیْمِ ﴿بِسْمِ اللهِ الرَّحْمٰنِ الرَّحِیْمِ۝ اَلْحَمْدُ لِلهِ رَبِّ العَالَمِیْنَ۝ الرَّحْمٰنِ الرَّحِیْمِ...﴾» تر «﴿وَلَا الضَّآلِّینَ﴾ آمین» پورې ولولي، بیا به یو سورت ولولي لکه (قل هو الله أحد) یا بل کوم سورت به ولولي. «سُبْحَانَكَ اللَّهُمَّ وَبِحَمْدِكَ» دجنازې په لمانځه کې لوستل نه دي ثابت (اګر چې په عامو لمنځونو کښې ثابت دي) نو صحیح داده چې دا لوستل نه دي پکار. بیا به ”الله أکبر“ ووایي، بیا به دا درود إبراهیمي ولولي «اللَّهُمَّ صَلِّ عَلَی مُحَمَّدٍ وَعَلَی آلِ مُحَمَّدٍ کَمَا صَلَّیْتَ عَلَی إِبْرَاهِیْمَ وَعَلَی آلِ إِبْرَاهِیْمَ إِنَّكَ حَمِیدٌ مَجِیدٌ، اللَّهُمَّ بَارِكْ عَلَی مُحَمَّدٍ کَمَا بَارَکْتَ عَلَی إِبْرَاهِیمَ وَعَلَی آلِ إِبْرَاهِیمَ إِنَّكَ حَمِیدٌ مَجِیدٌ». دا صحیح درود دی. او هغه بل درود چې خلکو لیکلی دی هغه صحیح ثابت نه دی د نبي عليه السلام نه، نو هغه پریښودل او درود إبراهیمی لوستل پکار دي. بیا به «الله أکبر» ووایي او دعاګانی به شروع کړي. په جنازه کښې هر قسم دعا لوستل جائز دي چې د مړي لپاره فائده منده وي او عام مسلمانانو لپاره هم دعا کولای شي.

# د جنازې د لمانځه دعاګانې

بعضې غوره دعاګانې دادي، چې داد نارینه او ښځینه لپاره او همدارنګه د ماشومانو لپاره هم لوستل کیږي:

<div lang="ar">
1. اَللَّهُمَّ اغْفِرْ لِحَيِّنَا وَمَيِّتِنَا، وَصَغِيرِنَا وَكَبِيرِنَا، وَذَكَرِنَا وَأُنْثَانَا، وَشَاهِدِنَا وَغَائِبِنَا، اللَّهُمَّ مَنْ أَحْيَيْتَهُ مِنَّا فَأَحْيِهِ عَلَى الْإِيمَانِ، وَمَنْ تَوَفَّيْتَهُ مِنَّا فَتَوَفَّهُ عَلَى الْإِسْلَامِ، اللَّهُمَّ لَا تَحْرِمْنَا أَجْرَهُ، وَلَا تُضِلَّنَا بَعْدَهُ.[^د1]
</div>

<!-- DOUBLE CHECK TRANSLATION-->

    ترجمه: اې الله! زمونږ ژوندي او مړي، حاضر او غائب، لوی او واړه، نارینه او زنانه (ټول) وبخښې، اې الله! څوک چې مونږ نه ته ژوندي پریږدې نو په اسلام باندي ئې ژوندي اولره، او څوک چي ته مونږ نه وفات كوې نو په ایمان باندي ئې وفات کړې، اې الله! ته مونږ دده د اجر نه مه محروموئ او مونږ دده د وفات نه پس مه ګمراه کوئ.

<div lang="ar">
2. اَللَّهُمَّ اغْفِرْ لَهُ وَارْحَمْهُ وَعَافِهِ وَاعْفُ عَنْهُ، وَاَکْرِمْ نُزُلَهُ وَوَسِّعْ مَدْخَلَهُ، وَاغْسِلْهُ بِالْمَاءِ والثَّلْجِ وَالْبَرَدِ، وَنَقِّهِ مِنْ الْخَطَايَا کَمَا نَقَّیْتَ الثَّوْبَ الأَبْیَضَ مِنْ الدَّنَسِ، وَأَبْدِلْ لَهُ دَارًا خَیْرًا مِنْ دَارِهِ، وَأَهْلًا خَیْرًا مِنْ أَهْلِهِ، وَزَوْجًا خَیْرًا مِنْ زَوجِهِ، وَأَدْخِلْهُ الْجَنَّةَ، وَأَعِذْهُ مِنْ عَذَابِ النَّارِ.[^د2]
</div>

<!-- DOUBLE CHECK TRANSLATION-->

    ترجمه: اې الله! دا مړی وبخښې او رحم پرې وکړې، جوړ وساته دی، او معافي ورته وکړه، دده میلمستیا ښه وکړه، د ورتلو ځای ئې پراخ کړه، او په اوبو، واوره، او ګلئ باندي ئې ووینځه، او ګناهونو نه ئې داسې پاک صفا کړه څنګه چې تاسو جامه پاکه کړېده د خیري نه او دده د کور نه ده ته غوره کور ورکړه، او اهل غوره دده د اهل نه، او ملګری غوره د ملګري دده نه، او جنت ته ئې داخل کړه، او د عذاب د قبر او د امتحان د قبر او د عذاب د جهنم نه ئې وساته. عوف بن مالك رضي الله عنه فرمائي: ما له رسول الله صلى الله عليه وسلم نه دا دعا په جنازه کښې واوریدله، یاده مې کړه او ارمان مې اوکړ چې کاش دغه مړی زه وای نو ښه به وه، ځکه دا دعا ډیره مزیداره وه.

3. نبي عليه السلام چې به کله جنازه باندي و دریدلو نو داسې دعا به ئې لوستله:

    <div lang="ar">
    اَللَّهُمَّ عَبْدُكَ وابْنُ أَمَتِكَ، احْتَاجَ إِلَی رَحْمَتِكَ وَأَنْتَ غَنِيٌّ عَنْ عَذَابِهِ، إِنْ کَاَنَ مُحْسِنًا فَزِدْ فِي حَسَنَاتِهِ، وَإِنْ کَانَ مُسِیْئًا فَتَجَاوَزْ عَنْهُ.[^د3]
    </div>

    ترجمه: اې الله! ستا بنده دی او ستا د وینزی زوی دی، ستا رحمت ته محتاج شو او ته د عذاب نه غني ئې، که چيرته نیک عمله وي نو ته دده نیک عملونه ئې ډیر کړې، او که چيري ګنهګار وي نو ته ئې معاف کړې. بیا به ئي دې سره نورې دعاګانې هم ملګرې کولې (ثم یدعو بما شاء الله أن یدعو)

4. ابو هریره رضي الله عنه فرمائي: زه د جنازې پسې د هغه د کور نه ځم، او کله چې کیښودل شي په جنازه ګاه کښې نو «الله أکبر» اوکړم، بیا «الحمد لله» ووایم، بیا درود ولولم، بیا دا دعا لولم:

    <div lang="ar">
    اَللَّهُمَّ هَذَا عَبْدُكَ وَابْنُ عَبْدِكَ وَابْنُ أَمَتِكَ، کَانَ یَشْهَدُ أَنْ لَا إِلٰهَ إِلَّا أَنْتَ، وَأَنَّ مُحَمَّدًا عَبْدُكَ وَرَسُوْلُكَ، وَأَنْتَ أَعْلَمُ بِهِ، اَللَّهُمَّ إِنْ کَانَ مُحْسِنًا فَزِدْ فِي إِحْسَانِهِ وَإِنْ کَانَ مُسِیْئًا فَتَجَاوَزْ عَنْهُ، اَللَّهُمَّ لَا تَحْرِمْنَا أَجْرَهُ وَلاتَفْتِنَّا بَعْدَهُ.[^د4]
    </div>

<!-- DOUBLE CHECK TRANSLATION-->

    ترجمه: اې الله! دا ستا بنده دی او ستا د بنده زوی دی، او ستا د وینزی زوی دی، ده به دا ګواهي کوله چې نشته حقدار د بندګئ په غير ستانه، او محمد صلى الله علیه وسلم ستا بنده او رسول دی او ته ډیر ښه پوهیږې دده په حال باندې، اې الله! که چيرې دی نیک عمله وي نو دده نیک عملونه ډیر کړې، او که چیرې ګنهګار وي نو ته دده ګناهونه معاف کړه، اې الله! مونږ مه محروموه دده د اجر نه او مه مو ګمراه کوه ده نه پس.

5. واثله بن اسقع رضي الله عنه فرمائي: رسول الله صلى الله عليه وسلم په یو مسلمان باندې د جنازې لمونځ کولو، او ماترینه دا دعا واوریدله:

    <div lang="ar">
    اَللَّهُمَّ إِنَّ فُلانَ بْنَ فُلانٍ فِیْ ذِمَّتِكَ وَحَبْلِ جِوَارِكَ، فَقِهِ مِنْ فِتْنَةِ الْقَبْرِ وَعَذَابِ النَّارِ، وَأَنْتَ أَهْلُ الْوَفَاءِ وَالْحَمْدِ، اَللَّهُمَّ فَاغْفِرْ لَهُ وَارْحَمْهُ، إِنَّكَ أَنْتَ الْغَفُوْرُ الرَّحِیْمُ.[^د5]
    </div>

<!-- DOUBLE CHECK TRANSLATION-->

    ترجمه: اې الله! فلانی د فلاني زوی ستا په ذمه کښې دی او ستا د ګاونډ په رسۍ کښې دی، نو دی د فتنې د قبر او د اور د عذاب نه بچ کړې، او ته وفادارئې او حق واله ذات ئې، اې الله! ده ته بخښنه وکړې او په ده باندې رحم وکړې، بیشکه چې ته بښونکی مهربان یې.

6. همدارنګه دا دعا هم راغلې ده:

    <div lang="ar">
    اَللَّهُمَّ أَنْتَ رَبُّهَا وَأَنْتَ خَلَقْتَهَا وَأَنْتَ هَدَیْتَهَا لِلْإِسْلَامِ وَأَنْتَ قَبَضْتَ رُوْحَهَا، وَأَنْتَ أَعْلَمُ بِسِرِّهَا وَعَلَانِیَتِهَا جِئْنَاكَ شُفَعَاءَ فَاغْفِرْ لَهُ.[^د6]
    </div>

    ترجمه: اې الله! ته دده پروردګار یې او تا دی پیدا کړی دی او تا ورته د اسلام هدایت وکړو، او تا ورنه روح واخیستلو، او ته ډیر ښه عالم ئي دده په پټ او ښکاره باندې، مونږ راغلي یو سفارش کوونکي، نو ته ورته مغفرت وکړه.

    **فائده**: دا روایت اګر چې د سند په لحاظ ضعیف دی لیکن نبي عليه السلام اجازت ورکړی دی چې هر قسم دعا تاسو جنازه کښې لوستلی شئ، لکه ارشاد دی: (إِذَا صَلَّیْتُمْ عَلَی المَيِّتِ فَأَخْلِصُواْ لَهُ الدُّعَاءَ).[^ح1] دغه شان مخکښې (ثُمَّ یَدْعُو بِمَا شَاءَ اللهُ إِنْ یَدْعُو) لفظ تیر شو، چي په عموم باندې دلالت کوي.

7. اَللَّهُمَّ هَذَا عَبْدُكَ، اِبْنُ عَبْدِكَ، اِبْنُ أَمَتِكَ، مَاضٍ فِیِهِ حُکْمُكَ، خَلَقْتَهُ وَلَمْ یَكَ شَیْئًا مَذْکُوْرًا، نَزَلَ بِكَ وَأَنْتَ خَیْرُ مَنْزُولٍ بِهِ، اَللَّهُمَّ لَقِّنْهُ حُجَّتَهُ وَأَلْحِقْهُ بِنَبِیِّهِ مُحَمَّدٍ ﷺ، وَثَبِّتْهُ بِالْقَوْلِ الثَّابِتِ فَإِنَّهُ اِفْتَقَرَّ إِلَیْكَ وَاسْتَغْنَیْتَ عَنْهُ، کَانَ یَشْهَدُ أَنْ لَا إِلَهَ إِلَّا اللهُ، فَاغْفِرْ لَهُ وَارْحَمْهُ، وَلا تَحْرِمْنَا أَجْرَهُ، وَلَا تَفْتِنَا بَعْدَهُ، اَللَّهُمَّ إِنْ کَانَ زَاکِیًا فَزَکِّهِ، وَإِنْ کَاَنَ خَاطِئًا فَاغْفِرْ لَهُ.[^د7]

    ترجمه: اې الله! دا ستا بنده دی او ستا د بنده زوی دی او ستا د وینزې زوی دی، په ده کښې (صرف) ستا حکم چلیږي، تا دی په داسې حال کښې پيدا کړو چې دی هیڅ شی نه وو چې ذکر ئې وشي، دی اوس ستا میلمه شو، او ته غوره کور به ئې، اې الله! ده ته خپل دلیل ور اوښایه، او د خپل نبي محمد صلى الله عليه وسلم سره ئې ملاقات وکړه، او په مضبوطه وینا سره ئې محکم کړې، ځکه دی تاته محتاجه دی او ته ده ته هیڅ حاجت نه لرې، ده به ددې خبرې ګواهي کوله چې د الله نه پغیر هیڅوک د عبادت لائق نشته، پس دی اوبخښه او رحم پرې اوکړه، او دده د اجر او ثواب نه مونږ مه محروموه، او دده د مرګ نه پس مونږ په امتحان کښې مه اچوه، اې الله! که دي پاک وی نو ته ئې پاک کړه، او که ګنهګار وي نو ته ور ته بخښنه وکړې.

8. أبو درداء رضي الله عنه به په جنازه کښې داسې دعا غوښتله:

    <div lang="ar">
    اَللَّهُمِّ اغْفِرُ لَاَحْیَائنا وَاَمْوَاتِنَا الْمسْلِمِیْن، اَللَّهُمِّ اغْفِرْ لِلْمُسْلِمِیْنَ وَالْمُسْلِمَاتِ، وَالْمُؤْمِنِیْنَ وَالْمُؤْمِنَاتِ، وَأَصْلِحْ ذَاتَ بَیْنِهِمْ، وَأَلِّفْ بَیْنَ قُلُوْبِهِمْ، وَاجْعَلْ قُلُوْبَهُمْ عَلَی قُلُوْبِ خِیَارِهِمْ، اَللَّهُمَّ اغْفِرْ لِفُلانِ بْنِ فُلانٍ ذَنْبَهُ، وَأَلْحِقْهُ بِنَبِیِّهِ ﷺ، اَللَّهُمَّ ارْفَعْ دَرَجَتَهُ فِی الْمُهْتَدِیْنَ، وَاخْلُفْهُ فِي عَقِبِهِ فِي الْغَابِرِیِنَ، وَاجْعَلْ کِتَابَهُ فِی عِلِّیِّیْنَ، وَاغْفِرْ لَنَا وَلَهُ رَبَّ العَالَمِينَ، اَللَّهُمَّ لا تَحْرِمْنَا أَجْرَهُ وَلاَ تُضِلَّنَا بَعْدَهُ.[^د8]
    </div>

    ترجمه: اې الله! زمونږ ژوندي او مړي مسلمانان وبخښه، اې الله! ته مسلمانانو سړو او مسلمانانو ښځو ته، او مومنانو نارینه و او مومنانو زنانو ته مغفرت وکړې، او ددوئ خپل مینځې تعلقات ښه جوړ کړې، او ددوئ په زړونو کښې د یو بل سره مینه او محبت واچوې، او ددوئ زړونه د نیکانو د زړونو په شان جوړ کړې، اې الله! دې فلاني د فلاني زوی ته دده ګناه معاف کړه، او دی د خپل پیغمبر محمد صلى الله عليه وسلم سره یو ځای کړه، اې الله! په هدایت موندونکو کښې دده درجه اوچته کړه، او په پس ماندګانو کښې دده ته جانشین جوړ شه، او دده عملنامه په علین کښې وګرځوه، او مونږ او ده (ټولو) ته بخښنه وکړه اې رب العامینه! او دده د مرګ نه پس ته مونږ مه بې لارې کوه.

9. أبو صدیق الناحی فرمائي: ما د أبو سعید رضي الله عنه نه د جنازې د لمانځه تپوس وكړو، نو هغه اوفرمائل: مونږ به دا دعا لوستله:

    <div lang="ar">
    اَللَّهُمَّ أَنْتَ رَبُّنَا وَرَبُّهُ، خَلَقْتَهُ وَرَزَقْتَهُ، وَأَحْیَیْتَهُ، وَکَفَیْتَهُ، فَاغْفِرْ لَنَا وَلَهُ، وَلَا تَحْرِمْنَا أَجْرَهُ، وَلَا تُضِلَّنَا بَعْدَهُ.[^د9]
    </div>

    ترجمه: اې الله! ته زمونږ او ددې مړي رب ئې، تا دی پیدا کړو، رزق دې ور کړو، ژوندی دې وساتلو، او دده کفایت او پوره والی دې اوکړو، مونږ او ده ته مغفرت وکړه، او مونږ دده د اجر نه مه محروموه، او دده د مرګ نه پس مو مه بې لارې کوه.

10. عمر فاروق رضي الله عنه به د جنازې په لمانځه کښې چې کله به د مازدیګر وخت كيده داسې دعا فرمائله:

    <div lang="ar">
    [اَللَّهُمَّ أَمْسَیٰ عَبْدُكَ] قَدْ تَخَلَّیٰ مِنَ الدُّنَیَا وَتَرَکَهَا لِأَهْلِهَا، وَاسْتَغْنَیْتَ عَنْهُ، وَافْتَقَرَ إِلَیْكَ، کَانَ یَشْهَدُ أَنْ لا إِلٰهَ إِلَّا أَنْتَ، وَأَنَّ مُحَمَّدًا عَبْدُكَ وَرَسُوْلُكَ، فَاغْفِرْ لَهُ ذَنْبَهُ.[^د10]
    </div>

    ترجمه: اې الله! بیګاه کړو ستا بنده په داسې حال کښې چې دنیا ئې ځان اوزګار کړو او هغه ئې د هغې اهل ته پریښود او ته ددې نه بې پروا ئې، او هغه تاته محتاج دی، دی ددې خبرې ګواهي کوي چې تا نه پغیر بل څوک لائق د بندګۍ نشته او محمد صلى الله علیه وسلم ستا بنده او رسول دی، نو ته ده ته دده ګناه اوبخښه. او که د سحر په وخت به ئې جنازه کوله، نو د «اَللَّهُمَّ أَمْسَیٰ عَبْدُكَ» په ځاې به ئې «اَللَّهُمَّ أَصْبَحَ عَبْدُكَ» یعنې اې الله سحر کړو ستا بنده...تر اخره پوري لوستل. نوره دعا همدغه شان ده.

11. أبو بکر صدیق رضي الله عنه به داسې دعا لوستله:

    <div lang="ar">
    اَللَّهُمَّ عَبْدُكَ أَسْلَمَهُ الْأَهْلُ وَالْمَالُ وَالْعَشِیْرَةُ وَالذَّنْبُ الْعَظِيمُ، وَأَنْتَ الْغَفُورُ الرَّحِیْمُ.[^د11]
    </div>

    ترجمه: اې الله! ستا دې بنده لره دده اهل او بال بچ او قام قبیلې وسپارلو، او ګناه غټه ده، اوته ډیر زیات بخښونکی مهربان ئې.

12. عبد الله بن عمر رضی الله عنها به اوږده جنازه کوله او اذکار او دعاګانې به ئې پکښې لوستلې، یوه دعا به ئې په کښې دا هم لوستله:

    <div lang="ar">
    اَللَّهُمَّ بَارِكْ فِیِهِ وَصَلِّ عَلَیْهِ وَاغْفِرْ لَهُ وَأَوْرِدْهُ حَوْضَ رَسُوْلِكَ ﷺ.[^د12]
    </div>

13. أبو نعیم د عبد الله بن الحارث بن نوفل په واسطه سره د نبي ﷺ نه نقل کوي چې هغوئ به دا دعا ښودله:

    <div lang="ar">
    اَللَّهُمَّ اغْفِرْ لِإِخْوَانِنَا وَأَخَوَاتِنَا وَأَصْلِحْ ذَاتَ بَیْنَنَا، وَأَلِّفْ بَیْنَ قُلُوْبِنَا، اللَّهُمَّ! هَذَا عَبْدُك فُلَانٌ اِبْنُ فُلَانٍ، ولَا نَعْلَمُ إِلَّا خَیْرًا، وَأَنْتَ أَعْلَمُ بِهِ مِنَّا، فَاغْفِرْ لَنَا وَلَهُ.[^د13]
    </div>

14. دا دعا هم بهتره ده:

    <div lang="ar">
    اَللَّهُمَّ عَبْدُكَ وَابْنُ عَبْدِكَ خَرَجَ مِنْ رَوْحِ الدُّنْیَا وَسقمها وَمَحْبُوْبِهَا وَأَحِبَّائِهِ فِیْهَا، إِلَی ظُلْمَةِ الْقَبْرِ وَمَا هُوَ لَاقِیْهِ، کَانَ یَشْهَدُ أَنْ لا إِلَهَ إِلَّا أَنْتَ، وَأَنَّ مُحَمَّدًا عَبْدُكَ وَرَسُوْلُكَ، وَأَنْتَ َأَعْلَمُ بِهِ، اللَّهُمَّ نَزَلَ بِكَ وَأَنْتَ خَیْرُ مَنْزُولٍ بِهِ، وَأَصْبَحَ فَقِیْرًا إِلَی رَحْمَتِكَ وَأَنْتَ غَنِیٌّ عَنْ عَذَابِهِ، وَقَدْ جِئْنَاكَ رَاغِبِیْنَ إِلِیْكَ شُفَعَاء لَهُ، اَللَّهُمَّ فَإِنْ کَانَ مُحْسِنًا فَزِدْ فِي إِحْسَانِهِ، وَإِنْ کَانَ مُسِیْئًا فَتَجَاوَزْ عَنْهُ، وَبَلِّغُهُ رَحْمَتِكَ بِرِضَاكَ وَقِهِ فِتْنَةَ الْقَبْرِ وَعَذَابَهُ، وَافْسَحْ لَهُ فِیْ قَبْرِهِ وَجَافِ الأَرْضَ عَنْ جَنْبِهِ، وَلَقِّهِ بِرَحْمَتِكَ الأمن مِنْ غَیْرِ عَذَابِكِ حَتّی تَبْعَثُهُ إِلَی جَنَّتِكَ یَا أَرْحَمَ الرَّاحِمِیْنَ.[^د14]
    </div>

    ترجمه: اې الله! دا ستا بنده دی اوستا د بنده زوی دی، ددنیا د راحتونو، خوښو څیزونو او په دې کښې د خپلو دوستانو نه را ووتلو، او د قبر تیارې ته او د څه سره چې دی مخامخ کیدونکی دی هغه ته را ورسیدلو، ده به ددې خبرې ګواهي کوله چې ستا نه پغیر بل هیڅوک د عبادت لائق نشته، او محمد صل الله علیه وسلم ستا بنده او رسول دی، ته په ده باندې ډیر ښه پوهه ئې، اې الله! دی ستا میلمه شو او ته بهترینه میلمستیا ورکونکی ئي، دی ستا رحمت ته محتاج شو، او ته دده د عذاب نه ئي بې پروا یی، مونږ تاته دده د سفارش کولو لپاره په داسې حال کښې راغلي یو چې رغبت لرونکي یو، اې الله! که چیرې دی نیک عمله وي نو دده نیک عملتیا نوره هم زیاته کړه او که چیرې ګنهګار وي نو ده ته معافي وکړه، او دی خپل رحمت ته ورسوه په خپله رضامندئ سره، او دی د قبر د امتحان او عذاب نه په امن کړه، او ده ته په خپل رحمت سره امن ورکړه په غیر د عذاب ستانه، تر دې چې دا ته خپل جنت ته ولیږې، اې د ټولو نه زیات رحم کوونکیه.
    </div>

15. دا دعا هم جامعه ده:

    <div lang="ar">
    اَللَّهُمَّ عَبْدُكَ، وَابْنُ عَبْدِكَ، وَابْنُ أَمَتِكَ، کَانَ یَشْهَدُ أَنْ لا إِلَهَ إِلَّا أَنْتَ، وَأَنَّ مُحَمَّدًا عَبْدُكَ وَرَسُوْلُكَ، وَأَنْتَ أَعْلَمُ بِهِ، اَللَّهُمَّ إِنْ کَانَ مُحْسِنًا فَزِدْ فِي إِحْسَانِهِ وَارْفَعْ دَرَجَتَهُ، وَقِهِ عَذَابَ الْقَبْرِ، وَکُلَّ هَوْلٍ دُوْنَ الْقَیَامَةِ، وَابْعَثْهُ مِنَ الآمِنِیْنَ، وَإِنْ کَانَ مُسِیْئًا فَتَجَاوَزْ عَنْهُ، وَبَلِّغْهُ بِمَغْفِرَتِكَ وَطَوْلِكَ دَرَجَاتِ الْمُحْسِنِينَ، اَللَّهُمَّ فَارَقَ مَا کَانَ یُحِبُّ مِنْ سَعَةِ الدُّنْیَا وَالأَهْلِ وَغَیْرِهِمْ إِلَی ظُلْمَةِ القَبْرِ وَضَیْقِهِ، وَانْقَطَعَ عَمَلُهُ، وَقَدْ جِئْنَاكَ شُفَعَاءَ لَهُ، وَرُجَوْنَا لَهُ رَحْمَتَكَ، وَأَنْتَ أَرْأَفُ بِهِ، اَللَّهُمَّ ارْحَمْهُ بِفَضْلِ رَحْمَتِكَ فَإِنَّهُ فَقِیْرٌ إِلَی رَحْمَتِكَ وَأَنْتَ غَنِیٌّ عَنْ عَذَابِهِ.[^د15]
    </div>

    ترجمه: اې الله! دا ستا بنده دی، او ستا د بنده زوی دی، او ستا د وینزې زوی دی، ده به ددې خبرې ګواهي ورکوله چې ستا نه پغیر بل هیڅوک د عبادت لائق نشته، او محمد صلى الله عليه وسلم ستا بنده او رسول دی، او تا ته دده په حال باندې د هر چا نه ډیر ښه علم دی، اې الله! که چیرې دی نیک عمله وي نو دده نیک عملي کښي نوره هم اضافه کړه، او دده درجه پورته کړه او دی د قبر او د قیامت نه مخکښې د هرې ویرې نه وساته، او دی امن والو نه جوړ کړی او که دی ګنهګار وي نو دده ګناه معاف کړه او په خپل مغفرت او طاقت سره دی د نیک عمله خلکو مرتبو ته ورسوه، اې الله! دی ددنیا د پراخئ او د اهل و غیره نه چې دده محبوب څیزونه وو را جدا شو، او د قبر تیارو او تنګ والي ته راغی، او د ده عمل بند شو، مونږ دده د پاره سفارش کوونکي او دده لپاره ستا د رحمت غوښتونکي یو، او ته په ده باندې د هر چانه زیات شفقت کوونکی ئي، اې الله! په ده رحم وکړه په خپل فضل سره ځکه دی ستا رحمت ته محتاج دی او ته دده د عذاب نه بې پروا ئې.

---

همدارنګه نورې دعاګانې هم شته، لیکن دا کافي دي، په دې کښې چې ځینې ولوستلی شي هم کافي دي، خو اخلاص او په مړي باندې شفقت پکار دی او ډیره زاري او عاجزي پکار ده الله تعالی ته چې دا مسلمان معاف کړي.

ددعا نه پس به بیا "الله اکبر" ووائي، او بیا به یو طرفته سلام وګرځوي، لکه مستدرك (1\360) کښې احادیث راغلي دي، دغه شان دویم طرفته سلام اړول هم ثابت دي، کله دا کول پکار دي او کله دا.[^20]

# بعضې نورې مسلې

1. مسئله: که د سړي او ښځې فرق په دعا لوستلو کښې ونکړئ، او ضمیر دَ (هُوَ) راجع کړئ مړي ته نو دا هم صحیح ده، لکه (اَللَّهُمِّ اغْفِرْ لَهُ وَارْحَمْهُ) او که په دعا د جنازه کښې څوک (هُوَ، هَا) بدل کړي نو هم صحیح ده، لیکن منقول الفاظ په جنازه کښې که بدل نشي نو بهتره ده، او په نورو ځایونو کښې بدولول د منقول الفاظو جائز نه دي.

2. مسئله: جنازه په جهر سره هم راغلې ده، د څلورو نه زیاتو صحیح احادیثو کښې، لیکن د ابن عباس رضي الله عنهما د روایت نه معلومیږي چې دا د تعلم د پاره وه، لکه چې فرمائي:(لتعلموا أنها سنة)، همدارنګه جهر مفروط نه وو، بلکه درمیانه جهر وو، چې وروسته مقتدیانو هم دعاګانې لوستلی شوې.

3. مسئله: بعضې خلک په جنازه کښې "آمین" وائي، یعنې امام دعا کوي او مقتدیان "آمین" وائي، دا چیرته احادیثو کښې مونږ نه دي لیدلي، بلکه صحیح طریقه داده چې هر سړی به دعا لولي، لکه نبی صلى الله علیه وسلم فرمائي: (اذا صلیتم علی المیت فاخلصوا له الدعاء).

4. مسئله: په ماشوم باندې جنازه شته دی، کله چې د مور په خیټه کښې روح اچول شوی وي، یعنې څلور میاشتې پس پیدا شوی وي، ځکه دا انسان دی، په ده باندې د جنارې لمونځ په احادیثو کښې راغلی دی.[^21] د ماشوم په جنازه کښې هم دغه دعاګانې لوستلی شې: (اللهم اغفر لحینا ومیتنا...إلخ). لیکن د أبو هریرةَ رضي الله عنه نه نقل دی چې هغه به داسې دعا فرمائله:

    <div lang="ar">
    اَللَّهُمِّ اَعِذْهُ مِنْ عَذَابِ الْقَبْرِ.[^22]
    </div>

    همدارنګه حسن البصري رحمه الله به داسي الفاظ لوستل:

    <div lang="ar">
    اللهم اجعله لنا سلفٌا وفرطًا وذخرًا وأجرًا.[^23]
    </div>

    همدارنګه مور او پلار ته ئې دعا کول پکار دي او داسې وئیل پکار دي:

    <div lang="ar">
    اَللَّهُمِ اغْفِرْ لِوَالِدَیْهِ، اللَّهُمَّ ارْحَمْهُمَا، اللَّهُمَّ اَبْدِلْهُمَا خَیْرًا مِنْهُ.[^23.1]
    </div>

    دغه شان ماشوم ته داسې دعا کول پکار ده:

    <div lang="ar">
    اَللَّهُمِّ اَعِذْهُ مِنْ وَحْشَةِ الْقَبْرِ وَاَلْحلِقْهُ بِاِبْرَهِیْمَ خَلِیْلِکَ صَلّی اللهُ عَلَیْهِ وَسَلَّمَ.[^24]
    </div>

5. مسئله: د جنارې د لمانځه نه پس دعا کول نشته دی، او د قبر د پاسه د مړي لپاره دعا غوښتل ثابت دي، بلکه حکم راغلی دی چې د قبر د پاسه دعا وکړئ او د ثابت قدمئ دعا ورله وغوړئ، او لاس اوچتول هم په دې دعا کښې راغلي دي، لکه د ابن مسعود رضي الله عنه حدیث کښې.[^25]

6. مسئله: د قبر دپاسه سورتونه لوستل صحیح حدیث کښې نه دي ثابت، ځان ترې ساتل بهتر دي، ضعیف روایت کښې راغلي دي، لیکن د عمل دپاره صحیح نه دی.

7. مسئله: د مړي د سپارلو طریقه داده چې: (بِسْمِ اللّهِ وَ عَلی سُنَّةِ رَسُوْلِ اللّهِ) به ووائي، یا به: (بِسْمِ اللّهِ، وَبِاللَّهِ وَعَلی مِلَةِ رَسُوْلِ اللهِ)، ووائي، او قبلې طرفته به ئې متوجه کړې، یعنې ټول بدن قبلې طرفته متوجه کول پکار دي، نه صرف مخ.[^26]

8. مسئله: د جنارې په لمانځه کښې که مړی نارینه وي، نو د هغه سرته مخامخ ودریدل، او که زنانه وي، نو د هغې کناټو ته مخامخ ودریدل سنت دي د امام دپاره، دې باره کښې احادیث په صحیح البخاري (1\177) او مشکاة (1\147) کښې وګورئ.

9. مسئله: د مړي د مړنې اعلانونه کول ګناه ده، که مسجد کښې وي او که د مسجد نه بهر وي، بلکه صحیح طریقه داده چې څوک دې دخلکو پسې ولیږل شي او یا دې تیلیفون و غیره وكړی شي ورته، (د دې مسلې د حدیث بنیاد دی):

    <div lang="ar">
    نهی رسول الله صل الله علیه وسلم عن النعی.[^27]
    </div>

10. مسئله: مړی د شپې خښول هم روا دي کله چې خلک پوره راتلی شي او د ورځې خښولئې بهتر دي، نبي عليه السلام د شپې دفن شوې وو، همدارنګه أبو بکر الصدیق رضي الله عنه همدارنګه یو بل صحابي د شپې دفن شوی وو.

11. مسئله: سنت طریقه داده چې مړې په مقبره کښې ښخ کړى شي، کورونو کښې د مړي ښخول صحیح نه دي، دا صرف د انبیاء علیهیم السلام خوصوصیت دی چې کور کښې یا کوم ځای کښې چې وفات شي هلته ښخولای شې.

12. مسئله: مړي په جوماتونو کښې خښول کبیره ګناه ده، بلکه د یهودو او نصاراو کار دی، لکه چې د نبي کریم صلى الله علیه وسلم ارشاد دی:

    <div lang="ar">
    لعن الله الیهود والنصاری، اتخذو قبور انبیائهم مساجد.[^28]
    </div>

    بلکه په هغه مسجد کښې لمونځ هم نه کیږي.

13. مسئله: د قبر دپاسه څه شناخته لږول روا دي لیکن د زنانه د‎پاره جدا شناخته او د نارینه دپاره جدا شناخته لږول دا نشته. حدیث د عثمان بن مظعون رضي الله عنه پرې دلیل دی.[^29]

14. مسئله: قبر به نه ډیر اوچت جوړوې او نه بلکل د ځمکې سره برابر، بلکه د یو لویشت په اندازه باندې اوچتول پکار دي.[^30] همدارنګه قبر ماهي پوش جوړول پکار دي، مسطح یعني څلور ګوټه قبر جوړول په دین کښې نشته.[^31]

15. مسئله: په مقبره کښې بیان کول ثابت دي، او که کله ناکله پاتې شي، نو هم اجازت شته دی.

16. مسئله: د تعزیت دپاره په جوماتونو کښې کیناستل او فاتحه خواني کول، چې یو قاري ناست وي، ټول ورځ خلک او هغه تلاوت کوي، دا عمل بدعت دی، صرف د افغانانو رواج دی، صحیح طریقه داده چې تعزیه د مړي خاوند ته پکار ده، چیرته چې ورسره مخ شې، په دې الفاظو سره:


    <div lang="ar">
    اَعْظَمَ اللَّهُ أَجْرَكَ (الله دې ستا ثواب لوی کړي).
    </div>

    یا په دې الفاظو سره:

    <div lang="ar">
    اِنَّ لَلَّهِ مَا اَخَذَ، وَلَهُ مَا اَعْطی، وَکُلُّ شَئٍ عِنْدَهُ بِاَجَلٍ مُّسَمَّی، فَلْتَصْبِرْ وَلْتَحْتَسِبْ.
    </div>

    یا بله کومه دعا دې وکړي، لیکن په دې کښې لاسونه پورته کول په احادیثو کښې ثابت نه دي، زمونږ ملک کښې دا غلط رواج دی چې یوې ثانې په اندازه لاس پورته کړي، وائی "دعا به اوکړو"، بل اواز وکړي، "دعا به وکړو"، دا طریقه په دین کښې نشته دی، بدعت دی.

17. مسئله: د جنارې په لمانځه کښې درې صفونه جوړول بهتر دي، لکه مجمع الزوائد (2\32)، او مشکاه (1\147) کښې حدیث دی.

18. مسئله: د جنازې لمونځ په درې وختونو کښې کول جائز نه دي، د لمر راختلو په وخت کښې، د لمر پریوتلو په وخت کښې، او د غرمې په وخت کښ، چې لازوال نه وي، لږ انتظار پکار دی.[^32]

19. مسئله: دغه شان د مړي ښخول هم په دغه وختونو کښې صحیح نه دي، عثبه بن عامر رضي الله عنه فرمائي: درې وختونو کښې مونږ نبي علیه السلام د لمانځه او د مړي ښخولو څخه منع کړي یو، بیا ئي دغه مذکوره وختونه ذکر کړل.[^33]

20. مسئله: حیله اسقاط، د اولې ورځې خیرات، او دغه شان جنازه ګاه کښې پیسې تقسيمول، دا ټول بدعات او رواجونه دي، په دین کښې نشته دی، هسې پرې خلک ځانونه ستړې کوي.

21. مسئله: قرآن کریم مړي سره وړل، یا په پیسو باندې کیښودل ظلم دی. ځان ترې ساتل پکار دي.

22. مسئله: مړي پسې په زوره ژړا کول، او ویر کول ګناه ده. خلک ترې منع کول پکار دي، بلکه مړي ته عذاب ملاویږي په ژړا د ژوندو باندې.[^34]

23. مسئله: مړي ته فائده مند شی دعا ده، او جنازه ده، او استغفار دی. مړی په دې ډیر خوشحالیږي او راحت پرې راځي.[^35]

24. مسئله: قبر کښې نعمتونه او خوشحالۍ شته دی، دغه شان په قبر کښې عذاب او تکلیفونه مجرمانو لره شته دی، څوک چې ددې نه منکر دی هغه د رسول الله صلى الله علیه وسلم د احادیثو نه منکر دی، او د خپل ناقص عقل پسې روان دی.

25. مسئله: د قبر دپاسه ګرځیدل ګناه، په اور باندې خپه کیده خو په قبر باندي ئي مه ایږده.[^36]

26. مسئله: په قبر باندې لیکل ګناه ده، دغه شان ګنبد پرې جو ړول او آبادي پرې کول جائز نه دي.[^37]

27. مسئله: د جنارې د بارولو نه پس اودس کول سنت دي، دغه شان مړي له چې چا غسل ورکړو، هغه دپاره هم غسل کول بهتر عمل دی.[^38]

28. مسئله: زنانه به هغه څوک ښخوي چې د مړي نزدې خپلوان وي، دارنګه هر هغه څوک چې بیګاه شپه ئي له خپلې بې بې سره نزدیکت نه وي کړی.[^39]

29. مسئله: په تابوت کښې پغیر د ضرورت نه د مړي ښخول مکروه عمل دی، دا عمل خلکو ایجاد کړی دی.

30. مسئله: مړی قبر ته د پښو له طرفه داخلول سنت دی.[^40]

---

همدارنګه نورې مهمې مسئلې هم شته لیکن د هغو تفصیل مونږ په "الدین الخالص" کښې کړی دی، هغه ته رجوع وکړ‌ئ، او علماؤ نه تپوس وکړئ او دین سره شوق او جذبه پیدا کړئ. دا رساله په غور سره مطالعه کړئ، او عمل پرې وکړئ، او مؤلف ته او ددې کتاب لیکونکې او خپرونکو ته ډېره دعا وکړئ، چې الله تعالی مونږ ته هدایت او حسن خاتمه نصیب کړي، او د قبر، د زنکدن د تکلیف او د جهنم د عذاب او د احوالو د آخرت نه مو وساتي.

آمین یارب العالمین بفضلک و کرمک وجودک یا ارحم الراحمین، ولوالدینا ولجمیع المسلمین؛ آمین!
